# Batman
Batman és un personatge de ficció de còmic de l'editorial DC Comics. Va tenir la seua primera aparició al número 27 del comic book Detective Comics en la història titulada L'estrany cas del sindicat químic, de l'editorial estatunidenca National Publications, datat al maig del 1939, que es manté com un dels exemplars més valuosos de la història del còmic amb més d'un milió de dòlars en una subhasta en 2010.[1] Batman va ser creat per l'artista Bob Kane i l'escriptor Bill Finger, tot i que només es reconeix oficialment l'autoria a Kane. Des de llavors Batman ha esdevingut un dels superherois més reconeguts al món.

Batman, és la identitat secreta de Bruce Wayne, un multimilionari industrial, playboy i filantrop. Presenciar l'assassinat dels seus pares, quan era un xiquet, el va portar a entrenar-se al cim de la perfecció tan física, com mentalment, per lluitar contra el crim (disfressat de rata penada). A diferència de molts superherois, no posseeix poders o habilitats super humanes; ell empra l'intel·lecte, els seus talents detectivescs, la ciència i la tecnologia, l'entrenament físic i la intimidació en la seva lluita contra el crim.
